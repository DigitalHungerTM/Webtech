Nieuwe rage in grote steden: de skinnybike
7 april 2022 door Tom Baalbergen en Jaap van de Venis

Er is een nieuwe rage ontstaan in een aantal grote steden: de skinnybike. De fietsen vallen erg op tussen het normale fietsverkeer door de enorm dunne banden en normale rijstijl van de bestuurders erop. “Het is echt een hele nieuwe trend, een paar dagen oud denk pas ofzo”, zegt Jason, die nog op een ouderwetse fatbike rijdt.

“Ik heb vernomen dat ze hier vroeger ook al op reden, dus het is niet compleet nieuw. Je ziet dan wel vaker dat dingen van vroeger ineens weer hipper worden, zoals bij vinyl.”

Vooralsnog kan de skinnybike ondanks zijn grote populariteit ook op veel kritiek rekenen. Jason: “Ja het zijn wel echt van die aanstellers die erop fietsen. Van die mensen die helemaal uitstralen van ’kijk mij eens, ik heb een skinnybike. En ik trap helemaal puur natuur. Daar heb ik zelf niet zoveel mee.”